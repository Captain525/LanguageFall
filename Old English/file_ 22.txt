     brocen wurde;
hēt þā hyssa hwæne    hors forlǣtan,
feorr āfȳsan,    and forð gangan,
hicgan tō handum,    and tō hige gōdum.
Þā þæt Offan mǣg    ǣrest onfunde,
þæt sē eorl nolde    yrhðo geþolian:
hē lēt him þā of handon    lēofne flēogan
hafoc wið þæs holtes,    and tō þǣre hilde stōp:
be þām man mihte oncnāwan    þæt sē cniht nolde
wācian æt þām wīge,    þā hē tō wǣpnum fēng.
Ēac him wolde Ēadrīc    his ealdre gelǣstan,
frēan tō gefeohte;    ongan þā forð beran
gār tō gūþe:    hē hæfde gōd geþanc,
þā hwīle þe hē mid handum    healdan mihte
bord and brād swurd;    bēot hē gelǣste,
þā hē ætforan his frēan    feohtan sceolde.
Ðā þǣr Byrhtnōð ongan     beornas trymian,
rād and rǣdde,     rincum tǣhte
hū hī sceoldon standan     and þone stede healdan,
and bæd þæt hyra randas     rihte hēoldon
fæste mid folman,     and ne forhtedon nā.
Þā hē hæfde þæt folc    fægere getrymmed,
hē lihte þā mid lēodon     þǣr him lēofost wæs,
þǣr hē his heorðwerod     holdost wiste.
Þā stōd on stæðe,    stīðlīce clypode
wīcinga ār,    wordum mǣlde,
sē on bēot ābēad    brimlīþendra
ǣrende tō þām eorle,    þǣr hē on ōfre stōd:
'Me sendon tō þē    sǣmen snelle;
hēton ðē secgan    þæt þū mōst sendan raðe
bēagas wið gebeorge;    and ēow betere is
þæt gē þisne gārrǣs    mid gafole forgyldon,
þonne wē swā hearde    hilde dǣlon.
Ne þurfe wē ūs spillan,    if gē spedaþ tō þām:
wē willað wið þām golde    grið fæstnian.
Gyf þū þat gerǣdest,    þe hēr rīcost eart,
þæt þū þīne lēoda    lȳsan wille,
syllan sǣmannum    on hyra sylfra dōm
feoh wið frēode,    and niman frið æt ūs,
wē willaþ mid þām sceattum    ūs tō scype gangan,
on flot fēran,    and ēow frīþes healdan.'
Byrhtnōð maþelode,    bord hafenode,
wand wācne æsc,    wordum mǣlde,
yrre and anrǣd    āgeaf him andsware:
'Gehȳrst þū, sǣlida,    hwæt þis folc segeð?
hī willað ēow tō gafole    gāras syllan,
ǣttrynne ord    and ealde swurd,
þā heregeatu    þe ēow æt hilde ne dēah.
Brimmanna boda,    ābēod eft ongēan,
sege þīnum lēodum      miccle lāþre spell, [50]
þæt hēr stynt unforcuð      eorl mid his werode,
þe wile gealgean     ēþel þysne,
Æþelrēdes eard,      ealdres mīnes,
folc and foldan;      feallan sceolon
hǣþene æt hilde.      Tō hēanlīc mē þinceð
þæt gē mid ūrum sceattum       tō scype gangon
unbefohtene,      nū gē þus feor hider
on ūrne eard       in becōmon.
Ne sceole gē swā sōfte      sinc gegangan;
ūs sceal ord and ecg      ǣr geseman,
grim gūðplega,       ǣr wē gofol syllon.'
Hēt þā bord beran,      beornas gangan,
þæt hī on þām ēasteðe       ealle stōdon.
Ne mihte þǣr for wætere       werod tō þām ōðrum;
þǣr cōm flōwende       flōd æfter ebban,
lucon lagustrēamas;       tō lang hit him þūhte,
hwænne hī tōgædere       gāras bēron.
Hī þǣr Pantan strēam       mid prasse bestōdon,
Ēastseaxena ord       and sē æschere;
ne mihte hyra ǣnig       ōðrum derian,
būton hwā þurh flānes flyht       fyl genāme.
Sē flōd ūt gewāt;      þā flotan stōdon gearowe,
wīcinga fela,       wīges georne.
Hēt þā hæleða hlēo       healdan þā bricge
wigan wīgheardne,      sē wæs hāten Wulfstān,
cāfne mid his cynne,      þæt wæs Cēolan sunu,
þe ðone forman man      mid his francan ofscēat
þe þǣr baldlīcost      on þā bricge stop.
Þǣr stōdon mid Wulfstāne      wigan unforhte,
Ælfere and Maccus,      mōdige twēgen,
þā noldon æt þām forda      flēam gewyrcan,
ac hī fæstlīce      wið ðā fȳnd weredon,
þā hwīle þe hī wǣpna      wealdan mōston.
Þā hī þæt ongēaton      and georne gesāwon
þæt hī þǣr bricgweardas      bitere fundon,
ongunnon lytegian þā      lāðe gystas,
bǣdon þæt hī ūpgang      āgan mōston,
ofer þone ford faran,      feþan lǣdan.
Ðā sē eorl ongan      for his ofermōde
ālȳfan landes tō fela      lāþere ðēode.
Ongan ceallian þā      ofer cald wæter
Byrhtelmes bearn      (beornas gehlyston):
'Nū ēow is gerȳmed,      gāð ricene tō ūs,
guman tō gūþe;      God āna wāt
hwā þǣre wælstōwe      wealdan mōte.'
Wōdon þā wælwulfas      (for wætere ne murnon),
wīcinga werod,      west ofer Pantan,
ofer scīr wæter      scyldas wǣgon,
lidmen tō lande      linde bǣron.
Þǣr ongēan gramum      gearowe stōdon [100]
Byrhtnōð mid beornum;      hē mid bordum hēt
wyrcan þone wīhagan,      and þæt werod healdan
fæste wið fēondum.      Þā wæs feohte nēh,
tīr æt getohte;      wæs sēo tīd cumen
þæt þǣr fǣge men      feallan sceoldon.
Þǣr wearð hrēam āhafen,      hremmas wundon,
earn ǣses georn;      wæs on eorþan cyrm.
Hī lēton þā of folman      fēolhearde speru,
gegrundene      gāras flēogan;
bogan wǣron bysige,      bord ord onfēng.
biter wæs sē beadurǣs,      beornas fēollon
on gehwæðere hand,      hyssas lāgon.
Wund wearð Wulfmǣr,      wælræste gecēas,
Byrhtnōðes mǣg;      hē mid billum wearð,
his swuster sunu,      swīðe forhēawen.
Þǣr wearð wīcingum      wiþerlean āgyfen:
gehȳrde ic þæt Ēadweard      ānne slōge
swīðe mid his swurde,      swenges ne wyrnde,
þæt him æt fōtum feoll      fǣge cempa;
þæs him his ðēoden      þanc gesǣde,
þām būrþēne,      þā hē byre hæfde.
Swā stemnetton      stīðhicgende
hyssas æt hilde;      hogodon georne
hwā þǣr mid orde      ǣrost mihte
on fǣgean men      feorh gewinnan,
wigan mid wǣpnum;      wæl fēol on eorðan.
Stōdon stædefæste;      stihte hī Byrhtnōð,
bæd þæt hyssa gehwylc      hogode tō wīge
þe on Denon wolde      dōm gefeohtan.
Wōd þā wīges heard,      wǣpen ūp āhōf,
bord tō gebeorge,      and wið þæs beornes stōp;
ēode swā anrǣd      eorl tō þām ceorle:
ǣgþer hyra ōðrum      yfeles hogode.
Sende ðā sē sǣrinc      sūþerne gār,
þæt gewundod wearð      wigena hlāford;
hē scēaf þā mid ðām scylde,      þæt sē sceaft tobærst,
and þæt spere sprengde,      þæt hit sprang ongēan.
Gegremod wearð sē gūðrinc;      hē mid gāre stang
wlancne wīcing,      þe him þā wunde forgeaf.
Frōd wæs sē fyrdrinc;      hē lēt his francan wadan
þurh ðæs hysses hals;      hand wīsode
þæt hē on þām fǣrsceaðan      feorh gerǣhte.
Ða hē ōþerne      ofstlīce scēat,
þæt sēo byrne tōbærst;      hē wæs on brēostum wund
þurh ðā hringlocan,        him æt heortan stōd
ǣtterne ord.      Se ēorl wæs þē blīþra,
hlōh þā mōdi man,      sǣde Metode þanc
ðæs dægweorces      þe him Drihten forgeaf.
Forlēt þā drenga sum      daroð of handa,
flēogan of folman,      þæt sē tō forð gewāt [150]
þurh ðone æþelan      Æþelrēdes þegen.
Him be healfe stōd      hyse unweaxen,
cniht on gecampe,      se full cāflīce
brǣd of þām beorne      blōdigne gār,
Wulfstānes bearn,      Wulfmǣr sē geonga,
forlēt forheardne      faran eft ongēan;
ord in gewōd,      þæt sē on eorþan læg
þe his þēoden ǣr      þearle gerǣhte.
Ēode þā gesyrwed      secg tō þām eorle;
hē wolde þæs beornes      bēagas gefecgan,
rēaf and hringas      and gerēnod swurd.
Ðā Byrhtnōð brǣd      bill of scēaðe,
brād and brūneccg,      and on þā byrnan slōh:
tō raþe hine gelette      lidmanna sum,
þā hē þæs eorles      earm āmyrde;
fēoll þā tō foldan      fealohilte swurd,
ne mihte hē gehealdan      heardne mēce,
wǣpnes wealdan.      Þā gȳt þæt word gecwæð
hār hilderinc,      hyssas bylde,
bæd gangan forð      gōde gefēran;
ne mihte þā on fōtum leng      fæste gestandan;
hē tō heofenum wlāt:
'Ic geþancie þē,      ðēoda Waldend,
ealra þǣra wynna      þe ic on worulde gebād.
Nū ic āh, milde metod,      mǣste þearfe
þæt þū mīnum gāste    gōdes geunne,
þæt mīn sāwul tō ðē    sīðian mōte
on þīn geweald,    Þeoden engla,
mid friþe ferian;    ic eom frymdi tō þē
þæt hī helsceaðan    hynan ne mōton.'
Ðā hine hēowon    hǣðene scealcas
and bēgen þā beornas    þe him big stōdon,
Ælfnōð and Wulmǣr    bēgen lāgon,
ðā onemn hyra frēan    feorh gesealdon.
Hī bugon þā fram beaduwe    þe þǣr bēon noldon.
Þǣr wurdon Oddan bearn    ǣrest on flēame,
Godrīc fram gūþe,    and þone gōdan forlēt
þe him mænigne oft    mēar gesealde;
hē gehlēop þone eoh    þe āhte his hlāford,
on þām gerǣdum    þe hit riht ne wæs,
and his brōðru mid him,    bēgen ærndon,
Godrinc and Godwīg,    gūþe ne gȳmdon,
ac wendon fram þām wīge    and þone wudu sōhton,
flugon on þæt fæsten,    and hyra fēore burgon,
and manna mā    þonne hit ǣnig mǣð wǣre,
gyf hī þā geearnunga    ealle gemundon,
þe hē him tō duguþe    gedōn hæfde.
Swā him Offa on dæg    ǣr āsǣde,
on þām mæþelstede,    þā hē gemōt hæfde,
þæt þǣr mōdiglīce    manega sprǣcon, [200]
þe eft æt þearfe    þolian noldon.
Ðā wearð āfeallen    þæs folces ealdor,
Æþelrēdes eorl;    ealle gesāwon
heorðgenēatas    þæt hyra heorra læg.
Þā ðǣr wendon forð    wlance þegenas,
unearge men      efston georne:
hī woldon þā ealle      ōðer twēga,
līf forlǣtan      oððe leofne gewrecan.
Swā hī bylde forð      bearn Ælfrīces,
wiga wintrum geong,      wordum mǣlde,
Ælfwine þā cwæð,      hē on ellen spræc:
'Gemunað þā mǣla,      þe wē oft æt meodo sprǣcon,
þonne wē on bence      bēot āhōfon,
hæleð on healle,      ymbe heard gewinn;
nū mæg cunnian      hwā cēne sȳ.
Ic wylle mīne æþelo      eallum gecȳþan,
þæt ic wæs on Myrcon      miccles cynnes;
wæs mīn ealda fæder      Ealhelm hāten,
wīs ealdorman,      woruldgesǣlig.
Ne sceolon mē on þǣre þēode      þegenas ætwītan
þæt ic of ðisse fyrde      fēran wille,
eard gesēcan,      nū mīn ealdor ligeð
forhēawan æt hilde;      mē is þæt hearma mǣst:
hē wæs ǣgðer mīn mǣg      and mīn hlāford.'
Þā hē forð ēode,      fǣhðe gemunde,
þæt hē mid orde      ānne gerǣhte
flotan on þām folce,      þæt sē on foldan læg
forwegen mid his wǣpne.      Ongan þā winas manian,
frȳnd and gefēran,      þæt hī forð ēodon.
Offa gemǣlde,      æscholt āscēoc:
'Hwæt þū, Ælfwine,      hafast ealle gemanode,
þegenas tō þearfe:      nū ūre þēoden līð,
eorl on eorðan,      us_ is eallum þearf
þæt ūre ǣghwylc      ōþerne bylde
wigan tō wīge,      þā hwīle þe hē wǣpen mæge
habban and healdan,      heardne mēce,
gār and gōd swurd.      Ūs Godrīc hæfð,
earh Oddan bearn,      ealle beswicene:
wēnde þæs formoni man,      þā hē on mēare rād,
on wlancan þām wicge,      þæt wǣre hit ūre hlāford;
for þan wearð hēr on felda      folc tōtwǣmed,
scyldburh tōbrocen:      ābrēoðe his angin,
þæt hē hēr swā manigne      man āflȳmde!'
Lēofsunu gemǣlde      and his linde āhōf,
bord tō gebeorge,      hē þām beorne oncwæð:
'Ic þæt gehāte,      þæt ic heonon nelle
flēon fōtes trym,      ac wille furðor gān,
wrecan on gewinne      mīnne winedrihten.
Ne þurfon mē embe Stūrmere      stedefæste hælæð
wordum ætwītan,      nū mīn wine gecranc, [250]
þæt ic hlāfordlēas      hām sīðie,
wende fram wīge,      ac mē sceal wǣpen niman,
ord and īren.\'      Hē ful yrre wōd,
feaht fæstlīce,      flēam hē forhogode.
Dunnere þā cwæð,      daroð ācwehte,
unorne ceorl,      ofer eall clypode,
bæd þæt beorna gehwylc      Byrhtnōð wrǣce:
'Ne mæg nā wandian      sē þe wrecan þenceð
frēan on folce,      nē for feore murnan.'
Þā hī forð ēodon,      feores hī ne rōhton;
ongunnon þā hīredmen      heardlīce feohtan,
grame gārberend,      and God bǣdon
þæt hī moston gewrecan      hyra winedrihten,
and on hyra fēondum      fyl gewyrcan.
Him sē gȳsel ongan      geornlīce fylstan;
hē wæs on Norðhymbron      heardes cynnes,
Ecglāfes bearn,      him wæs Æscferð nama:
hē ne wandode nā      æt þām wīgplegan,
ac hē fȳsde forð      flān genehe;
hwīlon hē on bord scēat,      hwīlon beorn tǣsde;
ǣfre embe stunde      hē sealde sume wunde,
þā hwīle ðe hē wǣpna      wealdan mōste.
Ðā gȳt on orde stōd      Ēadweard sē langa,
gearo and geornful;      gylpwordum spræc,
þæt hē nolde flēogan      fōtmǣl landes,
ofer bæc būgan,      þā his betera læg:
hē bræc þone bordweall,      and wið þā beornas feaht,
oð þæt hē his sincgyfan      on þām sǣmannum
wurðlīce wrec,      ǣr hē on wæle lǣge.
Swā dyde Æþerīc,      æþele gefēra,
fūs and forðgeorn,      feaht eornoste,
Sībyrhtes brōðor      and swīðe mænig ōþer
clufon cellod bord,      cēne hī weredon;
bærst bordes lǣrig,      and sēo byrne sang
gryreleoða sum.      Þā æt gūðe slōh
Offa þone sǣlidan,      þæt hē on eorðan feoll,
and ðǣr Gaddes mǣg      grund gesōhte:
raðe wearð æt hilde      Offa forhēawen;
hē hæfde ðēah geforþod      þæt hē his frēan gehet,
swā hē bēotode ǣr      wið his bēahgifan
þæt hī sceoldon bēgen      on burh rīdan,
hāle tō hāme,      oððe on here crincgan,
on wælstōwe      wundum sweltan;
hē læg ðegenlīce      ðēodne gehende.
Ðā wearð borda gebræc;      brimmen wōdon,
gūðe gegremode;      gār oft þurhwōd
fǣges feorhhūs.      Forð þā ēode Wīstān,
Þurstānes sunu,      wið þās secgas feaht;
hē wæs on geþrange      hyra þrēora bana,
ǣr him Wīgelīnes bearn      on þām wæle lǣge. [300]
Þǣr wæs stīð gemōt;      stōdon fæste
wigan on gewinne,      wīgend cruncon,
wundum wērige;      wæl fēol on eorþan.
Oswold and Ealdwold      ealle hwīle,
bēgen þā gebrōþru,      beornas trymedon,
hyra winemāgas      wordon bǣdon
þæt hī þǣr æt ðearfe      þolian sceoldon,
unwāclīce      wǣpna nēotan.
Byrhtwold maþelode,      bord hafenode,
(sē wæs eald genēat),      æsc ācwehte;
hē ful baldlīce      beornas lǣrde:
'Hige sceal þē heardra,      heorte þē cēnre,
mōd sceal þē māre,      þē ūre mægen lȳtlað.
hēr līð ūre ealdor      eall forhēawen,
gōd on grēote;      ā mæg gnornian
sē ðe nū fram þīs wīgplegan      wendan þenceð.
Ic eom frōd fēores;      fram ic ne wille,
ac ic mē be healfe      mīnum hlāforde
be swā lēofan men,      licgan þence.'
Swā hī Æþelgāres bearn       ealle bylde, [320]
Godrīc tō gūþe;       oft hē gār forlēt
wælspere windan       on þā wīcingas,
swā hē on þām folce      fyrmest ēode,
hēow and hȳnde,      oð þæt hē on hilde gecranc.
Næs þæt nā sē Godrīc      þe ðā gūðe forbēah