


<<< sommaire  <<< page précédente  page suivante >>>




BIBLIOTHECA AUGUSTANA


 


Thomas d'Angleterre
vers 1170






 

La salle aux images
et l'eau hardie
 
(Fragment du manuscrit de Turin)
 




____________________________________________________________________________
 
 


 

[...]
E les deliz des granz amors
E lor travaus e lor dolurs
E lor paignes e lor ahans
Recorde a l'himage Tristrans.
5Molt la baisse quant est haitiez,
Corrusce soi, quant est irez,
Que par penser ou que par songes,
Que par craire en son cuer mençoinges,
Qu'ele mette lui en obli
10Ou qu'ele ait acun autre ami,
Qu'el ne se pusse consirrer,
Que li n'estocë autre amer,
Que mieux a sa volunté l'ait.
Hicest penser errer le fait,
15Errur son corage debote;
Del biau Carïados se dote,
Qu'envers lui ne torne s'amor:
Entur li est e nuit et jor,
Si la sert e si la losange
20E sovent de lui la blestange.
Dote, quant el n'a son voler
Qu'ele se preigne a son poer:
Por ce que ne puet avoir lui,
Que son ami face d'autrui.
25Quant il pense de tel irur,
Dunc mustre a l'image haiur,
E vient l'autrë a esgarder.
Ne la volt veoir n'emparler,
Hidonc enparole Briguain,
30E dist donc: «Bele, a vos me plain
Del change e de la tricherie
Qu'envers moi fait Ysod m'amie.»
Quanqu'il pense a l'image dit.
Poi s'en dessevrë un petit.
35Regardë en la main Ysodt,
Qui l'anel d'or doner li volt,
Si vait la chere e le semblant
Qu'au departir fait son amant;
Menbre li de la covenance
40Qu'il ot a la deseverance;
Hidonc plurë e merci crie
De ce qu'il apensa folie,
E siet bien qu'il est deçeü
De la fole irur qu'a eü.
45Por iço fist il ceste image
Que dire li volt son corage,
Son bon penser, sa fole errur,
Sa paigne, sa joie d'amor,
Car ne sot vers cui descovrir
50Ne son voler ne son desir.
Tristran d'amor si se contient:
Sovent s'en vait, sovent revent,
Sovent li mostre bel semblant,
E sovent lait, com diz devant.
55Hice li fait faire l'amor
Que met son corage en errur.
Se sor tute rien li n'amast,
De nul autre ne se dotast;
Por ço est en suspecïon
60Quë il n'aimme riens se li non.
S'envers autrë amor eüst,
De ceste amor jalus ne fust,
Mais por cë en est il jalus
Que de li perdre est poürus.
65De li perdre n'eüst poür
Ne fust la force de l'amor,
Car de ce qu'a l'homme n'est rien,
Ni li chaut si vait mal ou bien:
Coment devroit de ce doter
70Dont onques n'ot rien en penser?
Entre aus quatre ot estrange amor:
Tut en ourent painne e dolur,
E un e autre en tristur vit,
E nuls d'aus nen i a deduit.
75Primer dote Marques le rai
Quë Ysod ne li port foi,
Quë ele aimë autre de lui:
Quel talent ait, soffre l'ennui.
Hice li doit bien ennuier
80Et en son corage angoisser,
Car il n'aime rien ne desire
Fors soul Ysod que de lui tire.
De cors puet faire son delit,
Mais ice poi a lui soffit,
85Qant autres en a le corage:
De ce se devë e enrage.
Pardurablë est la dolur
Qu'ele envers Tristran a s'amor.
Après le rai s'en sent Ysodt,
90Qu'ele a ce quë avoir ne volt,
E d'autre part ne puet avoir
Hice dont ele a le volair.
Li rois nen a quë un turment,
Mais la raïne dublë entent.
95Ele volt Tristran e ne puet,
A son seignor tenir l'estuit,
Ne le puet guerpir ne laisser,
N'ele ne se puet deliter.
Ele a le cors, le cuer ne volt:
100C'est un turment dont el se deut,
Et l'autre est que Tristran desire;
Si li deffent Marques si sire
Qu'ensemble ne poent parler,
Et el que lui ne poet amer.
105Ele set bien soz ciel n'a rien
Que Tristran voile si grant bien.
Tristran volt li e ele lui,
Avoir ne la puet: c'est l'ennui.
Duble paigne, duble dolur
110Ha dan Tristran por ceste amor.
Espus est a icele Ysodt
Qu'amer ne puet n'amer ne volt.
Il ne la puet par droit guerpir;
Quel talent qu'ait, l'estut tenir,
115Car ele nel volt clamer quite.
Quant l'embrasce, poi se delite,
Fors soul le non quë ele porte:
Ce, sevaus, auques le conforte.
Il ha dolur de ce qu'il a,
120Plus se deut de ce que nen a:
La bele raïne, s'amie,
En cui est sa mort e sa vie,
E por cë est duble la paigne
Que Tristran por ceste demainne.
125Por cest amor se deut al mains
Ysod, sa feme, as Blanchemains:
Que que soit or de l'autre Ysodt,
Hiceste sanz delit se deut.
El n'a delit de son seignor
130N'envers autre nen a amor:
Cestui desire, cestui a
E nul delit de lui nen a.
Hiceste est a Marque a contraire,
Car il puet d'Isod son bon faire,
135Tuit ne puisse il son cuer changier
[...]
Ceste ne set ou deliter,
Fors Tristran sanz delit amer:
De lui desire avoir deduit
E rien nen a ne li enuit.
140E l'acoler e le baisser
De lui vousist plus asaier;
Il ne li puet abandoner,
N'ele nel volt pas demander.
Hici ne sai que dire puisse,
145Quel d'aus quatre a greignor angoisse,
Ne la raison dire ne sai
Por ce quë esprové ne l'ai.
La parole mettrai avant:
Le jugement facent amant
150Al quel estoit mieuz de l'amor
Ou sanz lui ait greignor dolur.
Dan Marques a le cors Ysodt,
E fait son bon quant il en volt.
Contre cuer li est a ennui
155Qu'ele aime Tristran plus que lui,
Car il n'aime rien se li non.
Ysod rest al rai a bandon:
De son cors fait ce quë il volt;
De cest ennui sovent se deut,
160Car envers le rai n'a amor.
Suffrir l'estuet com son seignor,
E d'autre part el n'a volair
Fors Tristran son ami avoir
Que feme a prise en terre estrange;
165Dote que curruz ait al change,
E en espoir est nequedent
Que vers nului n'ait nul talent.
Ysolt Tristran soule desire
E siet bien que Marques si sire
170Fait de son cors tut son volair,
E si ne puet delit avoir
Fors de volair ou de desir.
Feme a a qui ne puet gesir
E qu'amer ne puet a nul fuer,
175Mais rien ne fait encontre cuer.
Ysolt as Blans Doiz, sa moiller,
Ne puet el mont rien covaiter
Fors soul Tristran, son bel seignor,
Dont ele a le cors sanz amor:
180Hice l'en faut que plus desire.
Ore puet qui set esgart dire
A quel de l'amor mieuz estoit,
Ou qui greignor dolur en ait.
Ysodt as Blanches Mains la bele
185Ovec son signor jut pucele,
En un lit se cochent amdui:
La joie ne sai, ne l'ennui.
Ne li fait mais com a moiller
Chose ou se puisse deliter.
190Ne sai se rien de delit set
Ou issi vivre aimmë ou het,
Bien puet dire, si l'en pesast,
Ja en son tens ne le celast,
Com ele l'a, a ses amis.
195Avint issi qu'en cel païs,
Danz Tristran e danz Caerdins
Dourent aler o lor voisins
A une feste por jüer.
Tristran i fait Ysod mener.
200Caerdins li chevauche a destre
E par la raigne l'a senestre,
E vount d'envoisures plaidant.
As paroles entendent tant
Qu'il laissent lor chevaus turner
205Cele part qu'il volent aler.
Cel a Caerdin se desraie
E l'Ysodt contre lui s'arbroie;
Ele le fiert des esperons.
Al lever que fait des chalons
210A l'autre cop que volt ferir,
Estuet il sa quisse aovrir;
Por soi tenir la destre estraint;
Li palefrois avant s'empaint
E il escrille a l'abaissier
215En un petit cros en euvier.
Li piez de novel ert ferrez:
Ou vait el tai s'est cruïssé;
Al flatir qu'il fait el pertus,
Del cros del pié saut eaue sus;
220Contre les cuises li sailli,
Quant el ses cuisses enovri
Por le cheval que ferir volt.
De la fraidur s'efroie Ysodt,
Getë un cri, e rien ne dit,
225E si de parfont cuer se rit
Que si ere une quarantaigne,
Oncor s'astent adonc a paigne.
Caerdins la voit issi rire.
Quide de lui ait oï dire
230Chose ou ele note folie
Ou mauvaisté ou vilannie,
Car il ert chevaler hontus
E bon e frans e amerus.
De folie a por ce poür
235El ris qu'il vait de sa sorur.
Honte li fait poür doter.
Hidonc li prent a demander:
«Ysode, de parfont reïstes,
Mais ne sai dont le ris feïstes.
240Se la voire achoison ne sai,
En vos mais ne m'afierai.
Vos me poez or bien deçoivre.
Se j'après m'en puis aperçoivre,
Ja mai certes com ma sorur
245Ne vos tendrai ne foi n'amor.»
Ysode entent quë il li dit.
Set que, se de ce l'escondit,
Qu'il l'en savera molt mal gré,
E dist: «Ge ris de mon pensé,
250D'une aventure quë avint,
E por ce ris que m'en sovint.
Ceste aigue, que si esclata,
Sor mes cuisses plus haut monta
Quë unques main d'ome ne fist,
255Ne que Tristran onc ne me quist.
Frere, ore vos ai dit le dont»
[...]







<<< sommaire  <<< page précédente  page suivante >>>



<<< sommaire  <<< page précédente  page suivante >>>

BIBLIOTHECA AUGUSTANA

 

Thomas d'Angleterre
vers 1170



 

La salle aux images
et l'eau hardie
 
(Fragment du manuscrit de Turin)
 




____________________________________________________________________________
 
 


 

[...]
E les deliz des granz amors
E lor travaus e lor dolurs
E lor paignes e lor ahans
Recorde a l'himage Tristrans.
5Molt la baisse quant est haitiez,
Corrusce soi, quant est irez,
Que par penser ou que par songes,
Que par craire en son cuer mençoinges,
Qu'ele mette lui en obli
10Ou qu'ele ait acun autre ami,
Qu'el ne se pusse consirrer,
Que li n'estocë autre amer,
Que mieux a sa volunté l'ait.
Hicest penser errer le fait,
15Errur son corage debote;
Del biau Carïados se dote,
Qu'envers lui ne torne s'amor:
Entur li est e nuit et jor,
Si la sert e si la losange
20E sovent de lui la blestange.
Dote, quant el n'a son voler
Qu'ele se preigne a son poer:
Por ce que ne puet avoir lui,
Que son ami face d'autrui.
25Quant il pense de tel irur,
Dunc mustre a l'image haiur,
E vient l'autrë a esgarder.
Ne la volt veoir n'emparler,
Hidonc enparole Briguain,
30E dist donc: «Bele, a vos me plain
Del change e de la tricherie
Qu'envers moi fait Ysod m'amie.»
Quanqu'il pense a l'image dit.
Poi s'en dessevrë un petit.
35Regardë en la main Ysodt,
Qui l'anel d'or doner li volt,
Si vait la chere e le semblant
Qu'au departir fait son amant;
Menbre li de la covenance
40Qu'il ot a la deseverance;
Hidonc plurë e merci crie
De ce qu'il apensa folie,
E siet bien qu'il est deçeü
De la fole irur qu'a eü.
45Por iço fist il ceste image
Que dire li volt son corage,
Son bon penser, sa fole errur,
Sa paigne, sa joie d'amor,
Car ne sot vers cui descovrir
50Ne son voler ne son desir.
Tristran d'amor si se contient:
Sovent s'en vait, sovent revent,
Sovent li mostre bel semblant,
E sovent lait, com diz devant.
55Hice li fait faire l'amor
Que met son corage en errur.
Se sor tute rien li n'amast,
De nul autre ne se dotast;
Por ço est en suspecïon
60Quë il n'aimme riens se li non.
S'envers autrë amor eüst,
De ceste amor jalus ne fust,
Mais por cë en est il jalus
Que de li perdre est poürus.
65De li perdre n'eüst poür
Ne fust la force de l'amor,
Car de ce qu'a l'homme n'est rien,
Ni li chaut si vait mal ou bien:
Coment devroit de ce doter
70Dont onques n'ot rien en penser?
Entre aus quatre ot estrange amor:
Tut en ourent painne e dolur,
E un e autre en tristur vit,
E nuls d'aus nen i a deduit.
75Primer dote Marques le rai
Quë Ysod ne li port foi,
Quë ele aimë autre de lui:
Quel talent ait, soffre l'ennui.
Hice li doit bien ennuier
80Et en son corage angoisser,
Car il n'aime rien ne desire
Fors soul Ysod que de lui tire.
De cors puet faire son delit,
Mais ice poi a lui soffit,
85Qant autres en a le corage:
De ce se devë e enrage.
Pardurablë est la dolur
Qu'ele envers Tristran a s'amor.
Après le rai s'en sent Ysodt,
90Qu'ele a ce quë avoir ne volt,
E d'autre part ne puet avoir
Hice dont ele a le volair.
Li rois nen a quë un turment,
Mais la raïne dublë entent.
95Ele volt Tristran e ne puet,
A son seignor tenir l'estuit,
Ne le puet guerpir ne laisser,
N'ele ne se puet deliter.
Ele a le cors, le cuer ne volt:
100C'est un turment dont el se deut,
Et l'autre est que Tristran desire;
Si li deffent Marques si sire
Qu'ensemble ne poent parler,
Et el que lui ne poet amer.
105Ele set bien soz ciel n'a rien
Que Tristran voile si grant bien.
Tristran volt li e ele lui,
Avoir ne la puet: c'est l'ennui.
Duble paigne, duble dolur
110Ha dan Tristran por ceste amor.
Espus est a icele Ysodt
Qu'amer ne puet n'amer ne volt.
Il ne la puet par droit guerpir;
Quel talent qu'ait, l'estut tenir,
115Car ele nel volt clamer quite.
Quant l'embrasce, poi se delite,
Fors soul le non quë ele porte:
Ce, sevaus, auques le conforte.
Il ha dolur de ce qu'il a,
120Plus se deut de ce que nen a:
La bele raïne, s'amie,
En cui est sa mort e sa vie,
E por cë est duble la paigne
Que Tristran por ceste demainne.
125Por cest amor se deut al mains
Ysod, sa feme, as Blanchemains:
Que que soit or de l'autre Ysodt,
Hiceste sanz delit se deut.
El n'a delit de son seignor
130N'envers autre nen a amor:
Cestui desire, cestui a
E nul delit de lui nen a.
Hiceste est a Marque a contraire,
Car il puet d'Isod son bon faire,
135Tuit ne puisse il son cuer changier
[...]
Ceste ne set ou deliter,
Fors Tristran sanz delit amer:
De lui desire avoir deduit
E rien nen a ne li enuit.
140E l'acoler e le baisser
De lui vousist plus asaier;
Il ne li puet abandoner,
N'ele nel volt pas demander.
Hici ne sai que dire puisse,
145Quel d'aus quatre a greignor angoisse,
Ne la raison dire ne sai
Por ce quë esprové ne l'ai.
La parole mettrai avant:
Le jugement facent amant
150Al quel estoit mieuz de l'amor
Ou sanz lui ait greignor dolur.
Dan Marques a le cors Ysodt,
E fait son bon quant il en volt.
Contre cuer li est a ennui
155Qu'ele aime Tristran plus que lui,
Car il n'aime rien se li non.
Ysod rest al rai a bandon:
De son cors fait ce quë il volt;
De cest ennui sovent se deut,
160Car envers le rai n'a amor.
Suffrir l'estuet com son seignor,
E d'autre part el n'a volair
Fors Tristran son ami avoir
Que feme a prise en terre estrange;
165Dote que curruz ait al change,
E en espoir est nequedent
Que vers nului n'ait nul talent.
Ysolt Tristran soule desire
E siet bien que Marques si sire
170Fait de son cors tut son volair,
E si ne puet delit avoir
Fors de volair ou de desir.
Feme a a qui ne puet gesir
E qu'amer ne puet a nul fuer,
175Mais rien ne fait encontre cuer.
Ysolt as Blans Doiz, sa moiller,
Ne puet el mont rien covaiter
Fors soul Tristran, son bel seignor,
Dont ele a le cors sanz amor:
180Hice l'en faut que plus desire.
Ore puet qui set esgart dire
A quel de l'amor mieuz estoit,
Ou qui greignor dolur en ait.
Ysodt as Blanches Mains la bele
185Ovec son signor jut pucele,
En un lit se cochent amdui:
La joie ne sai, ne l'ennui.
Ne li fait mais com a moiller
Chose ou se puisse deliter.
190Ne sai se rien de delit set
Ou issi vivre aimmë ou het,
Bien puet dire, si l'en pesast,
Ja en son tens ne le celast,
Com ele l'a, a ses amis.
195Avint issi qu'en cel païs,
Danz Tristran e danz Caerdins
Dourent aler o lor voisins
A une feste por jüer.
Tristran i fait Ysod mener.
200Caerdins li chevauche a destre
E par la raigne l'a senestre,
E vount d'envoisures plaidant.
As paroles entendent tant
Qu'il laissent lor chevaus turner
205Cele part qu'il volent aler.
Cel a Caerdin se desraie
E l'Ysodt contre lui s'arbroie;
Ele le fiert des esperons.
Al lever que fait des chalons
210A l'autre cop que volt ferir,
Estuet il sa quisse aovrir;
Por soi tenir la destre estraint;
Li palefrois avant s'empaint
E il escrille a l'abaissier
215En un petit cros en euvier.
Li piez de novel ert ferrez:
Ou vait el tai s'est cruïssé;
Al flatir qu'il fait el pertus,
Del cros del pié saut eaue sus;
220Contre les cuises li sailli,
Quant el ses cuisses enovri
Por le cheval que ferir volt.
De la fraidur s'efroie Ysodt,
Getë un cri, e rien ne dit,
225E si de parfont cuer se rit
Que si ere une quarantaigne,
Oncor s'astent adonc a paigne.
Caerdins la voit issi rire.
Quide de lui ait oï dire
230Chose ou ele note folie
Ou mauvaisté ou vilannie,
Car il ert chevaler hontus
E bon e frans e amerus.
De folie a por ce poür
235El ris qu'il vait de sa sorur.
Honte li fait poür doter.
Hidonc li prent a demander:
«Ysode, de parfont reïstes,
Mais ne sai dont le ris feïstes.
240Se la voire achoison ne sai,
En vos mais ne m'afierai.
Vos me poez or bien deçoivre.
Se j'après m'en puis aperçoivre,
Ja mai certes com ma sorur
245Ne vos tendrai ne foi n'amor.»
Ysode entent quë il li dit.
Set que, se de ce l'escondit,
Qu'il l'en savera molt mal gré,
E dist: «Ge ris de mon pensé,
250D'une aventure quë avint,
E por ce ris que m'en sovint.
Ceste aigue, que si esclata,
Sor mes cuisses plus haut monta
Quë unques main d'ome ne fist,
255Ne que Tristran onc ne me quist.
Frere, ore vos ai dit le dont»
[...]




<<< sommaire  <<< page précédente  page suivante >>>
