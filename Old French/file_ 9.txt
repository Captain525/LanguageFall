


<<< sommaire  <<< page précédente  page suivante >>>





BIBLIOTHECA AUGUSTANA



 


Jaufré Rudel
vers /






 

Quan lo rius de la fontana
 
Texte:
The Songs of Jaufré Rudel
Éd.: Rupert T. Pickens, Toronto 
(Rudelian Corpus in MS. C)
 




____________________________________________________________________________
 
 


 

I
Quan lo rius de la fontana
S'esclarzis si cum far sol,
E par la flors aiglentina,
El rossinholet el ram
Volt e refranh ez aplana
Son dous chantar e·l afina,
Be·ys dregz qu'ieu la mieu refranha.
 
II
Amor de terra lonhdana,
Per vos tot lo cor mi dol,
E no·n puesc trobar mezina
Si non al vostre reclam
Ab maltrait d'amor doussana
Dins uergier o part cortina
Ab dezirada companha.
 
III
Pus tot iorn me·n falh aizina.
No·m meravilh si·n ai fam,
Quar anc genser crestïana
No fo ni Dieus non o uol,
Juzïa ni Sarrazina.
Ben es selh paguatz de mana
Qui de s'amor ren guazanha.
 
IV
De dezir mos cors no fina
Vas selha res qu'ieu pus am,
E cre que·l voler m'enguana
Si cobezeza la·m tol,
Que pus es ponhens d'espina
La dolors que per joy sana,
Don ja no vuelh qu'om me·n planha.
 
V
Quan pensar me·n fai aizina,
A doncs la bays e l'acol,
Mas pueys torn en revolina.
Per que·m n'espert e·n aflam,
Quar so que floris no·n grana:
Lo joy que mi n'atayna
Tot mos cujatz afaitanha.
 
VI
Senes breu de pargamina
Tramet lo vers en cantan
En plana lengua romana
An Ugo Bru per filhol:
Bo·m sap, quar gent peitavina,
De Berri o de Bretanha,
S'esiau per lieys e·n guizana.



\