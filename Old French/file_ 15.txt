
 

Quant l'aura doussa s'amarzis


 

I.Quant l'aura doussa s'amarzis
E·l fuelha chai de sul verjan
E l'auzelh chanjan lor latis,
Et ieu de sai sospir e chan
D'Amor que·m te lassat e pres, 
Qu'ieu anc no l'agui en poder.
 
II.Las! qu'ieu d'Amor non ai conquis
Mas cant lo trebalh e l'afan, 
Ni res tant greu no·s covertis
Com fai so qu'ieu vau deziran; 
Ni tal enveja no·m fai res.
Cum fai so qu'ieu non posc aver.
 
III.Per una joja m'esbaudis
Fina, qu'anc re non amiey tan;
Quan suy ab lieys si m'esbahis
Qu'ieu no·ill sai dire mon talan,
E quan m'en vauc, vejaire m'es 
Que tot perda·l sen e·l saber.
 
IV.Tota la genser qu'anc hom vis
Encontra lieys no pretz un guan; 
Quan totz lo segles brunezis,
Delai on ylh es si resplan.
Dieu prejarai qu'ancar l'ades
O que la vej'anar jazer. 
 
V.Totz trassalh e bran et fremis
Per s'amor, durmen o velhan.
Tal paor ai qu'ieu mesfalhis
No m'aus pessar cum la deman, 
Mas servir l'ai dos ans o tres, 
E pueys ben leu sabra·n lo ver.
 
VI.Ni muer ni viu ni no guaris,
Ni mal no·m sent e si l'ai gran, 
Quar de s'amor no suy devis,
Non sai si ja l'aurai ni quan,
Qu'en lieys es tota la merces
Que·m pot sorzer o decazer. 
 
VII.Bel m'es quant ilh m'enfolhetis
E·m fai badar e·n vau muzan;
De leis m'es bel si m'escarnis
O·m gaba dereir'o denan, 
Qu'apres lo mal me venra bes 
Be leu, s'a lieys ven a plazer.
 
VIII.S'elha no·m vol, volgra moris
Lo dia que·m pres a coman; 
Ai, las! tan suavet m'aucis
Quan de s'amor me fetz semblan.
Que tornat m'a en tal deves
Que nuill' autra no vuelh vezer.
 
IX.Totz cossiros m'en esjauzis,	
Car s'ieu la dopti o la blan,
Per lieys serai o fals o fis,
O drechuriers o pies d'enjan,
O totz vilas o totz cortes,
O trebalhos o de lezer.
 
X.Mas, cui que plass'o cui que pes,
Elha·m pot, si·s vol, retener.
 
XI.Cercamons ditz: greu er cortes
Hom qui d'amor se desesper.
 
