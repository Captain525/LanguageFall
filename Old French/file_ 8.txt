


<<< sommaire  <<< page précédente  page suivante >>>





BIBLIOTHECA AUGUSTANA



 


Jaufré Rudel
vers /






 

Lanqand li jorn son lonc en mai
 
Texte:
The Songs of Jaufré Rudel
Éd.: Rupert T. Pickens, Toronto 
(Rudelian Corpus in MS. C)
 




____________________________________________________________________________
 
   Mélodie 


 

I
Lan quan li jorn son lonc e may
M'es bels dous chans d'auzelhs de lonh,
E quan mi suy partitz de lay,
Remembra·m d'un' amor de lonh.
Vau de talan embroncx e clis,
Si que chans ni flor d'albespis
No·m ualon plus que yverns gelatz.
 
II
Be tenc lo senhor per veray
Que formet sest' amor de lonh,
Mas per un ben que me n'eschay
N'ai dos mals quar tant suy de lonh.
A! quar no fuy lai pelegris
Ai que mos fustz e mos tapis
Fos pels sieus belhs huelhs remiratz!
 
III
Be·m parra joys quan li querray
Per amor Dieu l'ostal de lonh,
E s'a lieys platz, alberguarai
Pres de lieys, si be·m suy de lonh,
Qu'aissi es lo parlamens fis
Quan drutz lonhdas es tan vezis
Qu'ab cortes ginh jauzis solatz.
 
IV
Iratz e dolens me·n partray
S'ieu no vey sest' amor de lonh.
No·m sai quora mais la veyrai,
Que tan son nostras terras lonh:
Assatz hi a pas e camis,
E per aisso no·n suy devis,
Mas tot sia cum a lieys platz.
 
V
Jamai d'amor no·m jauziray
Si no·m jau d'est' amor de lonh,
Que mielher ni gensor no·n sai
Ves nulha part ni pres ni long:
Tant es sos ptrez ricx et sobris
Que lai el reng dels Sarrazis
Fos hieu per lieys chaitius clamatz.
 
VI
Dieus que fetz tot quant ve ni vay
E formet sest' amor de lonh
Mi don poder, que cor be n'ai,
Qu'ieu veya sest' amor de long
Verayamen en luec aizis,
Si que las cambras e·ls jardis
Mi recemblo novels palatz.
 
VII
Ver ditz qui m'apella lechay
E deziros d'amor de lonh,
Que nulhs autres joys tan no·m plai
Cum jauzimen d'amor de lonh.
Mas so qu'ieu vuelh m'es tant ahis
Qu'enaissi·m fadet mos pairis
Qu'ieu ames e no fos amatz.
 
 
――――――
 
Texte:
La chanson de l'«amour de loin» de Jaufré Rudel
dans: Studi in onore di A. Monteverdi I
Éd.: R. Lejeune, Modena 
 
I
Lanqand li jorn son lonc en mai 
m'es bels douz chans d'auzels de loing, 
e qand me sui partitz de lai 
remembra·m d'un'amor de loing. 
Vauc, de talan enbroncs e clis, 
si que chans ni flors d'albespis 
no·m platz plus que l'inverns gelatz.
 
II
Ja mais d'amor no·m gauzirai
si no·m gau d'est'amor de loing,
que gensor ni meillor non sai
vas nuilla part, ni pres ni loing.
Tant es sos pretz verais e fis
que lai el renc dels sarrazis
fos eu, per lieis, chaitius clamatz!
 
III
Iratz e gauzens m'en partrai
qan veirai cest'amor de loing,
mas non sai coras la·m veirai
car trop son nostras terras loing.
Assatz i a portz e camis!
E, per aisso, non sui devis . . .
Mas tot sia cum a Dieu platz!
 
IV
Be·m parra jois qan li qerrai 
per amor Dieu, l'amor de loing;
e, s'a lieis plai, albergarai 
pres de lieis, si be·m sui de loing! 
Adoncs parra·l parlamens fis 
qand, drutz loindas, er tan vezis
c'ab bels digz jauzirai solatz.
 
V
Ben tenc lo Seignor per verai
per q'ieu veirai l'amor de loing;
mas, per un ben que m'en eschai,
n'ai dos mals, car tant m'es de loing . . .
Ai! car me fos lai peleris
si que mos fustz e mos tapis
fos pelz sieus bels huoills remiratz!
 
VI
Dieus, qe fetz tot qant ve ni vai
e fermet cest'amor de loing,
me don poder, qe·l cor eu n'ai,
q'en breu veia l'amor de loing,
veraiamen, en locs aizis,
si qe la cambra e·l jardis
mi resembles totz temps palatz!
 
VII
Ver ditz qui m'apella lechai 
ni desiran d'amor de loing, 
car nuills autre jois tant no·m plai 
cum jauzimens d'amor de loing. 
Mas so q'eu vuoill m'es tant ahis 
q'enaissi·m fadet mos pairis 
q'ieu ames e non fos amatz!
 
VIII
Mas so q'ieu vuoill m'es tant ahis!
Totz sia mauditz lo pairis
qe·m fadet q'ieu non fos amatz!

