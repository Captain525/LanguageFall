


 

Le Cortège de la reine


[...]
E vunt s'en dreit vers Engleterre
Ysolt veeir e Brengien querre,
Ker Kaerdin veeir la volt
E Tristran volt veeir Ysolt.
 
Que valt que l'um alonje cunte,
U die ce que n'i amunte?
Dirrai la sumë e la fin.
Entre Tristran e Kaerdin,
Tant unt chevalchié e erré
Qu'il vienent a une cité
U Marke deit la nuit gisir.
Quant il ot qu'il i deit venir
- La veie set e le chemin -,
Encuntre vait od Kaerdin.
De luin a luin vunt cheminant
E la rocte al rei purveant.
Quant la rocte al rei fu ultree,
La la reïne unt encuntree:
Dë ors le chemin dunc descendent,
Car li varlet iluec l'atendent.
Il sunt sur un chasne munté
Qu'esteit sur un chemin ferré:
La rote poent surveeir,
Els ne puet l'um aperceveir.
Vienent garzum, vienent varlet,
Vienent seuz e vienent brachet
E li curliu e li veltrier
E li cuistruns e li bernier
E marechals e herberjurs,
Cils umiers e cil chaceürs,
Cils chevals, palefreis en destre,
Cils oisels qu'en porte en senestre.
Grant est la rocte e le chemin.
Mult se merveille Kaerdin
De la rote qui si est grant
E des merveilles qu'i à tant
E quë il nen veit la reïne
Neu Brengien la bele meschine.
Atant eis lur les lavenderes
E les foraines chamberreres
Ki servent del furain mester,
Del liz aturner, des halcer,
Des dras custre, des chiés laver,
Des altres choses aprester.
Dunc dist Kaerdin: «Or la vei.»
- «Ne vus, dit Tristran, par ma fei!
Ainz sunt chamberreres fureines
Qui servent de grosses ovraines.»
A cë eis lur li chamberlangs;
Après lui espessist li rangs
De chevaliers, de dameisels,
D'enseignez, de pruz e de bels;
Chantent bels suns e pastureles.
Après vienent les demeiseles,
Filles as princes e a baruns,
Nees de plusurs regïuns:
Chantent suns e chanz delitus.
Od eles vunt li amerus
Li ensegnez e li vaillant;
De druerie vunt parlant,
De veir' amur et de...
Vers els que entre...
Dunc dit Kaedrin: «Ore...
Ceste devant est la reine!
E quele est Brengien la meschine?»
[...]





