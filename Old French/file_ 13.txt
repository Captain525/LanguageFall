


No sap chantar qi so non di
 





 

I
No sap chantar qi so non di
Ni vers trobar qui motz no fa
Ni connoys de rima quo·s va
Si razos non enten en si,
Pero mos chans comens' aissi:
Quon plus l'auziretz, mais ualra.
 
II
Nulhs hom no·y·s merauilh de mi
S'ieu am so que no veyrai ja,
Ni nulha res tan mal no·m fa
Quo so qu'anc de mos huelhs no vi:
Ni no·m dis ver ni no·m menti,
Ni no sai si ja so fara.
 
III
Colp de joy me fier que m'auci
Ab poncha d'amor que·m sostra
Lo cor, don la carns magrira
S'em breu merce no·l pren de mi,
E anc hom tan gen no mori
Ab tan dous mal ni no·n s'escha.
 
IV
Anc tan suau no m'adormi
Que mos esperitz no fos la
A la belha que mon cor a,
On mey uoler fan dreg cami;
E pot ben dir, s'a man m'auci,
Que mais tan fizel non aura.
 
V
Un' amor lonhdana m'auci
E·l dous dezirs propdas m'esta,
E quan m'albir qu'ieu me n'an la
En forma d'un bon pellegri,
Mey voler son siey anc issi
De ma mort, qu'estiers no sera.
 
VI
Peironet, passa riu; di li
Que mos cors a lueys passara,
E si li platz, alberguar m'a,
Per que·l parlamen sera fi.
Mal me faderon mey pairi
S'amors m'auci per lieys que m'a.
 
VII
Bos es lo vers s'ieu no·y falhi,
Ni tot so que·y es, ben esta;
E selh que de mi l'apenra,
Guart si que res no mi cambi,
Que si l'auzon en Caerci
Lo vescoms ni·l coms en Tolza.
 
VIII
Bos es lo sos, e faran hi
Quas que don mos chans gensara.




