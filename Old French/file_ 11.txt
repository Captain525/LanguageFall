
 


 

Lan quan lo temps renovelha





I
Lan quan lo temps renovelha
E par la flors albespina,
Ai talent d'un chant novelh,
E son florit l'albespi,
- - - - - - - - - - - - - - - - - - - - -
Qu'ieu sai cum lo chans refri
Doussament per miey la bruella:
Lo rossinhol s'esbaudeya.
 
II
E quan lo bosc reverdeya,
Nays fresca e vertz la fuelha,
Adoncas ieu reverdey
De ioy e florisc cum suelh
Ab lo dous chan del mati
Que fan d'amor li auzelh,
- - - - - - - - - - - - - - - - - -
Jauzens sonon al aurelha.
 
III
E pus l'us l'altre s'enselha
E·l par ues sa par s'aizina,
De nos es dregz que s'enselh
Quascus d'altretal aizi
Ab fin' amor ses erguelh,
Qu'ieu conosc assaz e vey
Pus la malvestatz s'orguelha,
Qu'amor non deu far enveya.
 
IV
Joys ab amar cabaleya
E·s veston d'una despuelha,
E cuy que descabaley
D'escassedat mi despuelh.
Amors si senh ab joy fi,
E joys fa d'amor capdelh
A malvestat que no fina:
Bayssa pretz e·l descapdelha.
 
V
Cortezament assembelha
Amor vera e s'afina,
Que de joy fa son sembelh,
Per qu'ieu plus ves lieys acli,
E malvestat dezacuelh
Pretz que no sap on s'estey,
Per qu'ieu laus lo vens acuelha
Amor e ab lieys esteya.
 
VI
Sobre·ls melhors senhoreya
Mos chans en qual guiza·m vuelha,
E·ls motz laissans senhorey
E·ls sai dir aissi cum vuelh.
E vec [vos] del vers la fi
Qu'en Grimoarz vos espelh,
Qu'ab joy lo las' e la fina,
Si·s qui bel chant n'i l'espelha.




