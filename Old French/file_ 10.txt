


<<< sommaire  <<< page précédente  page suivante >>>





BIBLIOTHECA AUGUSTANA



 


Jaufré Rudel
vers 1100/1150






 

Belhs m'es l'estius e·l temps floritz
 
Texte:
The Songs of Jaufré Rudel
Éd.: Rupert T. Pickens, Toronto 1978
(Rudelian Corpus in MS. C)
 




____________________________________________________________________________
 
 


 

I
Belhs m'es l'estius e·l temps floritz
Quan l'auzelh chanton sotz la flor,
Mas ieu tenc l'iuern per gensor
Quar mais de joy mi es cobitz,
5E quant hom ve son jauzimen,
Es ben razos e d'avinen
Qu'om sia plus coyndes e guays.
 
II
Er ai ieu joy e suy jauzitz
E restauratz en ma valor,
10E non iray jamai alhor
Ni no·n querrai autruy conquistz,
Qu'eras say ben az escïen
Que selh es savis qui aten
E selh es fols qui trop s'irays.
 
III
15Lonc temps ai estat en dolor
E de tot mon afar marritz,
Qu'anc non fuy tan fort endurmitz
Que no·m rissides de paor,
Mas aras vey e pes e sen
20Que passat ai aquelh turmen,
E non hi vuelh tornar jamays.
 
IV
Mout mi tenon a gran honor
Totz selh cuy ieu n'ey abeditz,
Quar a mon joy suy revertitz,
25E laus en lieys e Dieu e lhor,
Queran lur grat e lur prezen,
E que qu'ieu me n'anes dizen,
Lai mi remanh e lay m'apays.
 
V
Mas per so me·n suy eschaizitz:
30Ja non creyrai lauzenjador,
Qu'anc no fuy tan lunhatz d'amor
Qu'er no·n sia sals e gueritz:
Plus savis hom de mi mespren-
Per qu'ieu sai ben az escïen
35Qu'anc fin' amor home no trays.
 
VI
Mielhs mi fora jazer vestitz
Que despollatz sotz cobertor,
E puesc vos en traire auctor
La nueyt quant ieu fuy assalhitz:
40Toz temps n'aurai mon cor dolen,
Quar aissis n'aneron rizen
Qu'enquer e·n sospir e·n pantays.






